---
title: Călăul despre funie în casa spânzuratului
date: 2024-09-11 08:57
image: /images/uploads/captură-de-ecran-din-2024-09-11-la-08.36.57.png
author: Florin Cojocariu
---
Raportul Draghi care deplânge scăderea competitivității europene e suspect prin însuși realizatorul lui. Dar înainte de a intra în detalii, un grafic important care arată că sub politicile noii UE, după 2007-2008, are loc o decuplare a economiei Italiei de la motorul franco-german. Motivul fundamental e în politicile monetare (care au generat un soi de inflație mascată, resimțită după introducerea euro de toți cetățenii care comparau puterea de cumpărare ale vechilor monede cu cea a euro) cuplate cu o mulțime de restricții în sectoare tradiționale, cum ar fi pescuitul (restricții care au aruncat în sărăcie zone vaste din sudul Europei). Orice analiză pe rezultate macroeconomice între 200 și prezent arată același lucru: Germania și în mai mică măsură Franța sunt singurii beneficiari ai politicilor europene. Motivele sunt, desigur, mascate de tot felul de argumente elaborate legate de competitivitate.



Acum revenim la Draghi. Ca guvernator al Băncii Central Europene între 2011 și 2019 s-a remarcat printr politici dure de susținere a euro și reducerii suveranității statelor membre, cu alte cuvinte el e un centralist care dorește mai multă putere la Bruxelles și mai puțină în capitalele europene, fiind prin asta  unul din artizanii sărăcirii economiilor din sudul Europei. Situația competitivității scăzute de acum e în mare parte produsul politicilor centraliste ale UE din perioada în care el era Guvernator și avea un cuvânt foarte greu de spus.



Ca Prim Ministru al Italiei s-a remarcat prin cele mai dure măsuri de lockdown și vaccinare forțată din UE. Nu trebuie să uităm că firmele care primeau la lucru angajați nevaccinați erau amendate cu sume astronomice în mandatul lui. La fel, nu trebuie să uităm că guvernul lui a sabotat și faultat permanent cea mai importantă inițiativă a societății civile (construită de medici și lucrători sanitari) care a ajutat la tratamentul în ambulatoriu al pacienților mai puțini grav cu medicație existentă deja. Din nou un centralist, ale cărui soluții sunt întotdeauna în decizii dure implementate de la centru în numele unei politici declarate (deseori arbitrar) ca "necesară". 



Nu e întâmplator că madame von der Leyen l-a însărcinat tocmai pe el cu raportul privind competitivitatea. Bruxelles-ul are o singură tactică de reducere constantă a suveranității statelor și creștere a puterii Comisiei, fără ca tratatele inițiale să prevadă asta: crizele care "impun" măsuri excepționale; măsuri excepționale care rămân sub forma directivelor ca legislație obligatorie pentru toate statele. Au făcut asta de la prima criză economică din 2008 și au continuat în forță cu COVID și războiul din Ukraina. Acum urmează "criza competitivității"

Problemele identificate de raportul Draghi sunt în mare adevărate. Stilul e cunoscut, diagnoza e bună, tratamentul însă e unul singur: mai multă cedare de suveranitate și mai mult centralism. Până și înalții preoți europeni sunt nevoiți să admită că birocrația excesivă și reglementările prea numeroase  sunt cauza principală.
